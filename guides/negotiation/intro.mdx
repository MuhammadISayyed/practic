---
title: 'هذه مقدمة لدليل التفاوض'
abstract: 'مرحبا مرحبا في عالم التفاوض. حللتم أهلا و ووطئتم سهلا.'
---

هدف الكتاب ده إنك تتعلم منه مهارات عملية في فن التفاوض تقدر من خلالها تحقق أهدافك في أي اتفاق.

بس لو الحاجات الجاية مجتمعة فيك فالكتاب ده مش ليك:
الإنجليزي بتاعك عالي وبتقرأ ٣ كتب أو أكتر في الشهر.
طوَّرت نفسك في مجالك وعندك وقت فاضي كتير (٦ شهور فما فوق) هتقرأ فيه عن التفاوض.
عندك إلمام بالإنتاج المعرفي في علم التفاوض وهتقدر تختار الكتب المناسبة من غير تضييع وقت.
بتحب المعلومات النظرية وبتفضَّلها على المهارات العملية.

طيب أومال الكتاب ده لمين؟
بتحتاج تتفاوض سواء على وظيفة جديدة أو اتفاق مع عميل أو حتى بيع وشرا لأي حاجة ومش حابب يضِّحك عليك أو ببساطة نفسك تكون بتاخد حقك.
عايز تستثمر الجزء الأكبر من وقتك في تطوير نفسك في مجالك. بس في نفس الوقت مش عايز تبقى أبيض في مهارات أساسية زي التفاوض.
جرَّبت قبل كده تتعلم أساسيات التفاوض من فيديوهات أو ملخصات كتب، بس محستش إنك طلعت بحاجة ممسوكة تقدر تطبقها.
شايف إنك مش لازم تبقى مُلِم بكل صغيرة وكبيرة في فن التفاوض لإنه ببساطة أداة بتساعدك على تحقيق أهدافك مش أكتر.
بتحب الإيجاز والسلاسة في توصيل المعلومة.

في الصفحات الجاية هتتعلم أدوات عملية تساعدك في مراحل الاتفاق التلاتة:
١- التجهيز
٢- الاستكشاف
٣- التقفيل

في كل قسم منهم هتاخد بالك من أخطاء كنت بتعملها وبتخليك تخسر كتير على طاولة التفاوض. وبمجرد معرفتك بيها هتقدر تتجنبها المرة الجاية وأنت بتتفق على أي حاجة وتحقق نتائج أفضل بكتير.

لكن الأول خلينا نفهم عقلية المتفاوض الناجح وإزاي بتفرقه عن غيره…
