العقلية أولًا

مايَّه مسكَّره ب ٨٠ جنيه

افترض معايا إنك فكهاني.

بس مش أي فكهاني. أنت بتتاجر في أفخم أنواع الفاكهة. فرز أول بس يا بيه. مفيش حبَّاية بتتعرض عندك غير لما تبقى متأكد إن زبونك هينبسط منها.

في الصيف الساعة ٢ وفي عز الشمس جالك زبون يشتري بطيخة.

= عايزين بطيخة للعيال يا غالي.

- عنينا يا باشا. خُد دي هتتمزِّج منها. لسه منزلينها انهارده.
  = على كام؟
- ٨٠ جنيه إن شاء الله.
  = ليه يا عم أنا بشتري لحمة؟ ده بطيخ! ده مايَّه مسكّره!
- يا بيه البطيخة دي مش هتلاقي زيها في شارعنا كله. لا ترميلة ولا حمار ولا طعم زي البطيخ اللي عندي. وتحدِّي!
  = لا لا بس غالي أوي. تمشي ب ٥٠؟ مشِّي حالك بقى وكُل عيش.
- لا والله يا باشا، آخر الشارع تلاقي بطيخ من أبو ٥٠. آخرها ٧٠ لو هتشتري.
  = لا مش هشتري. خليها!

كنت خلاص هتمسك في خناق الراجل السِمِج ده. إزاي يتكلم عن البطيخ بتاعك كده؟

هو ميعرفش إنك بدل ما تجيب من تاجر جملة قريب زي باقي الفكهانية، بتروح لتاجر حبيبك في قنا يديك أفضل حبَّاية عنده بسعر حنين؟

في الواقع هو ميعرفش فعلًا. وأنت برده متعرفش إنه عارف إنك بتبيع أحلى بطيخ في السوق وحابب يدوَّقه لعياله، بس برده مش عايز يتلسوع جامد وكان حابب يستنصح. فحاول يقلل من قيمة البطيخ يمكن تظبط معاه ويشتري منك بسعر مهاود.

اللي حصل إن في النقاش المحتدم اللي بينكو أنت مفهمتش قصده إيه من كلامه وهو مقدرش يستوعب إنك بتفتخر ببضاعتك. أنت مسكت في موقفك وهو كمان مسك في موقفه. ودقيقة كمان أنتو الاتنين كنتو هتمسكو في بعض.

موضوع إنك تاخد منه ال ٧٥ جنيه بالنسبالك أصبح أهم من البطيخة نفسها. أنت بتدافع عن سمعتك كتاجر، اللي الراجل ده بشكل غير مباشر كان بيقلل منها. وهو برده رسم صورة لنفسه إنه أنصح واحد في عمارتهم ولو مشتراش البطيخة ب ٥٠ يبقى اضَّحك عليه.

ده في علم التفاوض اسمه تفاوض المواقف positional bargaining. كل واحد بيختار إنه يدافع عن موقفه اللي بيدعم الأنا بتاعته. ويبقى خسر لو اتزحزح عن موقفه؛ ده لإن الموقف تحوَّل بالنسباله لنزاع على شيء مهم ليه، وبعد عن كونه مشكلة بيحاول يحلَّها أو اتفاق نفسه يقفِّله.
